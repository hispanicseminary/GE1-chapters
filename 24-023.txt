De como se escusa el propheta Balaam
al Rey Balaach . & bendize a israhel .
Et assi como cuentan Moysen &
jheronimo enla biblia enel xxiiiio .
capitulo del Numero . Balaam
pues que uio que plazie a dios
que bendixiesse a israhel . Non fue como
las otras uezes a demandar le quel mandaua
dezir . Mas enderesço la cara contral
desierto . & alço los oios & uio el pueblo
de israhel en sus tiendas . ＆ entendio enell
ordenamiento dela su huest dellos . como
posaran & morauan cada unos por
sus linages apartados . ¶ ＆ dixo por
spiritu de dios primera mientre & desi por
si mismo estas palabras por semeiança .
¶ Dixo omne cuyo oio es oscuresçudo .
Et deste oio oscuresçudo de balaam dize
la letra dela biblia . ＆ ell ebraygo & origenes
otrossi le llaman oio descubierto .
＆ semeia que se contrallan ellos & la
biblia . mas non lo fazen . por que segund
departe Maestre pedro. uno es ell entendimiento .
ca muestra quela biblia lo dize
por ell oio dela carne que non ueye Balaam
lo que dizie . ¶ Ell ebraygo &
origenes lo dixieron . por ell oio del coraçon
con que ueye Balaam lo que dizie . Ca
fallamos que todo lo que ell alli dixo le
fue mostrado dantes en suennos por
spiritu sancto . ¶ Onde ennadio adelant
en la razon segund cuenta la biblia
misma & razono assi . ¶ ＆ dixo
oydor de dios . que uio la uision daquel
dios que es poderoso de todas las cosas
Balaam que Cae . & desta guisa son abiertos
los oios del . ¶ Pues que ouo dichas
de si estas razones . dixo del pueblo
de israhel catando ala hueste dellos
como yazie . ¶ Quan fermosas las
tus tiendas Jacob . ¶ Quan fermosas las
tus tiendas israhel ; Parescen como ualles
llanos de montannas . & como huertas
regadas que estan cerca los Rios . ¶ Como
tiendas que finco dios . ¶ Como los aruoles
Cedros que estan çerca las aguas . ¶ Correra
agua del su alcaduz . ＆ la semiente
del crescra a muchas aguas . ¶ Desi dixo
por agag Rey de amalec . Tolludo sera
por razon de agag el Rey del . ＆ tolludo sera
otrossi el regno del . ¶ ＆ fallamos que esta prophecia
de Balaam fue complida enel Rey
Saul . Que perdio el regno por que non mato a
agag Rey delos de amalec yl perdono como
oyredes adelant en la su estoria . ¶ Despues
desta prophecia de Saul . torno Balaam
otrossi a contar del pueblo de israhel de cabo
comol sacara de egipto dios cuya fortaleza
era como la dell vnicornio . ¶ ＆ que esta
yent gastarie todos sus enemigos & quebrantarie
los huessos dellos . & los foradarie
de part en part con saetas . ¶ ＆ dixo adelant
prophetando otrossi deste pueblo de
israhel . ¶ Echos & durmio como leon & como
leona . aquien njnguna delas otras animalias
non osa despertar . ¶ Desend enderesço
la razon contral pueblo de israhel . como
que fablasse con el & dixol assi . ¶ Pueblo
de israhel . Quien te bendixiere sera bendito .
& quien te maldixiere sera maldito .
¶ Balaac quando estas razones oyo . fue
muy sannudo contra Balaam . & enclauijo
las manos & començo a torcer selas .
& dixol . ¶ ＆ balaam como fazes assi .
et pora maldezir a mios enemigos te llame
yo aca . ＆ tu fazes el contrallo & bendizes
los . ＆ as los ya bendichos dos uezes . &
aun bendizes los agora la tercera ; ¶ Verdadera
mientre . yo auia puesto de te fazer
muy grand onrra . por esta uenida si
ouiesses fecho aquello por que yo enuie por ti .
¶ Mas pues que tu assi andidiste en ello &
assi fezist lo auiesso . tornate & uete a
tu logar .
