De como fue uençudo & preso el Rey andez
de Cayda & enforcado & fue albaqui alcayd
desse regno . & fizo el Rey su merced alos desse regno .
El Rey Darcon otrossi . quando
oyo que querie uenir andez contra
ell . por que se trabaiaua
daquellas malas costumbres
que oystes . non lo oluido . & ouo lo acoraçon .
＆ enbiol huestes por mar & por
tierra . ＆ dio les por cabdiello que fuesse
con ellos un su alcayt bueno &
esforçado que auie nombre albaqui
& combatios con andez & uenciol . & matol
muchos de su companna . & priso a el .
＆ robo el campo & aduxo los despoios &
la ganancia & aquel andez troxo lo todo sobre
mar en muchas barcas & otros nauios .
¶ ＆ luego que uio el Rey Darcon
al Rey andez . mandol enforcar a el &
a su companna en ribera del Nilo . & fizieron
lo assi . ¶ Et mando luego empos
esto Darcon a su alguazil . que pusiesse
el por alcayd a aquel albaqui que
uencio a andez . sobre toda la tierra de offesia .
& el fizo lo & castigol el Rey all
alguazil otrossi que el por si la uiesse aquella
tierra & aquel regno . & la andasse
& la mantouiesse . & non pusiesse otro
ueedor en su uez . ¶ Fue ell alguazil
a aquella tierra . & leuo a albaqui con sigo .
& pusol por alcayt assi como mando el
rey . ¶ ＆ sobresto tomo quanto auer &
quanto mueble & quantas armas & quantos
sieruos dexo Offessia & aduxo lo todo
al Rey Darcon su sennor . ¶ El Rey Darcon
preguntol essa ora por nueuas daquella
tierra . & dixol el que era muy uiciosa .
si non que cayera y esse anno lagosta
que dannara las huertas & el pan . Et
mando el Rey por esto que fuessen quatro
annos escusados los moradores dela
tierra . & queles fiziessen algo ell alguazil
& aquell alcayd . & los soffriessen toda
uia . & fizieron lo assi .
