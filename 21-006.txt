De
como acaescio que ouo el Rey juppiter a esta jnffante calixto :
Et assi acaescio
empos esto . Que un dia que se apparto
esta Jnffant Calixto daquella
su deessa Diana . & fue por
si a andar por essos montes a caça en su
cabo . ¶ ＆ esse dia passado ya la meetad
del quando yua el sol muy alto & fazie grand
calentura . Entro Calixto en un mont
en que njngun omne non taiara nunca njnguna
cosa njn por uentura aun non entrara
y njnguno si non Calixto fasta aquel tiempo .
¶ ＆ Calixto quando alli entro . fallo muy
buenas fuentes & grandes uergeles a derredor
dellas . & ouo ende grand sabor . ＆ con
la grand calentura que fazie . quiso alli tener
la siesta & folgar y . ＆ tomo el carcax que
traye enell ombro . & solto ell arco & colgol
duna rama dun aruol cerca si delant .
& ella tendios & echos en la yerua . & puso
se el carcax sola cabeça . ¶ Juppiter como
era muy pagado & muy enamorado della
& la uio cansada & sola sin toda guarda . dixo
assi . ¶ Quiero agora yr a aquella duenna
et fazer este furto . ca lo non sabra mi mugier .
＆ aun si por auentura sopiere ella
la cosa & baraiaremos sobrello . non dare
nada por las sus baraias . ¶ Pues que
dixo esto entre si . fizo sus encantamientos
et obro de sus saberes & demudo se en otra
semeiança . ＆ la semeiança fue . que tomo la
dela deessa Diana . assi que semeiaua en cara
& enuestido & en andar en su continent :
que ella era toda . ＆ descendio & uino a Calixto
alli o estaua sola . ¶ ＆ assi como llego
dixol . O uirgen una partida delas mis
companneras . poro as andado . & en quales montes
& collados caçest . ¶ La uirgen calixto
qual ora uio a juppiter . crouo de tod en todo
que uerdadera mientre era diana . ＆ leuantos luego
a ella dela yerua en que yazie & recibio
la como a sennora & dixol ; Dios te salue deydad
mayor que juppiter mismo . si quier aun
oya lo el . ¶ Risos estonces juppiter . por que oye
adelantar assi de si mismo . ＆ gozando se
ende mucho ; llegos luego a ella . & començo
la de abraçar como que gelo fazie por
bien querencia & por onrra & besar la muy
de rezio . assi quelos besos non eran muy atemprados
njn quales los darie uirgen a uirgen .
¶ Començo estonces Calixto aquerer le contar
en qual selua caçara . mas trabaiosse juppiter
de embargar la con los abraços de guisa que
ouieron a caer amos en la yerua . ＆ assi como
dize ell autor non se partio ende juppiter
sin peccado . ＆ assaz se trabaiaua Calixto
quanto mugier se podie trabaiar de estoruarle
que non fuesse njn la pudiesse el forçar .
Tanto que dize ell autor . quela reyna juno
mugier del Rey juppiter si lo uiesse que
mas piedad le ouiera despues . ＆ cuenta
otrossi . que Calixto que se trabaiaua de estoruar
le & deffenderse del quanto podie . Mas
que qual donzella o aun qual uaron podrie sobrar
a juppiter . ＆ esto es como que dixiesse ell autor .
que njnguno & uencio alli juppiter & fues
poral cielo .
