De como nuestro sennor mando a Moysen fazer
un altar de madera de Sethim :
Cventa Moysen enel xxxijo . capitulo
dell Exodo & todos los qui fablan
sobresta razon & esponen esta estoria .
Que pues que nuestro sennor ensenno
a Moysen como le fiziesse la tienda o
descendiesse el a fablar con el . & se ayuntasse
el pueblo de israhel a oration . quel mando fazer un
altar de maderos de sethin . comol mandara
ende fazer las tablas dela tienda . ＆ dixol
comol fiziesse de .v. cobdos en luengo & al
tantos en luengo & tres en alto . & que fuesse
quadrado & quel cubriesse de arambre . Et
los quatro cantales del que estidiessen eguales .
& que suyos fuessen del & non postizos . ¶ ＆
por que auie a seer traedizo dun logar a otro
como uos diremos . mandol que fuesse cauado
& uazio de dentro por que non fuesse tan pesado .
＆ dize Maestre pedro que assi era fecho
como arca sin cobertero . ＆ eran las paredes
& amas las fruentes daquel madero de
Setim . mas que era el todo cubierto de arambre
de dentro & de fuera . maguer que aquel
madero & otros tales como aquel que fueron
sacados del parayso terrennal . & eran de natura
ques non podien quemar segund cuenta Maestre
Pedro. assi como es el madero dell aruol
que a nombre antiquon . o qual quier otro
madero que sea delos aruoles del parayso como
aquel . Ca segund dize Maestre .Pedro. los maderos
que delos aruoles del parayso uienen . que
si los omne mete enel fuego que se non queman .
mas salen dend mas limpios et mas claros
que non entran y . ＆ el fondon dell altar
que era como mesa & ara del altar . era toda de
cobre pora fazer sobrella el fuego . ＆ en el
costado de orient una siniestra poro metiessen
la lenna pora fazer el fuego . ¶ ＆ en los quatro
cantales en somo auie de parte de fuera
fechos quatro como cuernos recoruados en que
estauan quatro sortijas en cada uno la suya con
sennas cadenas .
