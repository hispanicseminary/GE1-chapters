Dela cuenta delos annos fasta aquel
tiempo en que el bezerro fue fecho :
Qvando los ebreos fizieron este uezerro
enel desierto çercal monte de
synay . eran los annos de quando el
mundo fuera criado & adam fecho .
tres mill & ochoçientos & xxij. ¶ ＆ los del diluuio .
mill & sietecientos & ochaenta & ocho .
¶ Et los del departimiento delos lenguages .
mill . & seyscientos & ochaenta & siete . ¶ Et
los de abraham de quando nasciera . quinientos & .vj.
¶ ＆ de quando ellos salieran de egipto . & del cabdellado
de Moysen sobrellos . ca estas dos cosas
una misma cuenta an . auie tres meses . ＆ fue
aquel el primero anno en que Moysen comenso a seer
cabdiello . ¶ ＆ regnaua estonces astacad
en assiria . ¶ Et Maratho en Sithionia . ¶ Et
Triopa en argos . ¶ ＆ Cicrops en athenas .
¶ ＆ el Pharaon acherres en egipto segund dize
Sigiberto . Mas diz la estoria de egipto que
regnaua estonces la Reyna donna Doluca .
enel regno delos Pharaones . ¶ Agora dexamos
aqui estas cuentas delos tiempos & delos
Reys & de sus regnados . ＆ tornaremos ala estoria
dela biblia ala razon de Moysen . & contar
uos emos que fue fecho despues sobre
la razon daquel uezerro que fizieron los ebreos .
