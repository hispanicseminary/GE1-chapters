Delas bendiciones delos otros fijos de israhel :
Desi dixo de
beniamjn . El mucho amado del
sennor confiada mientre . morara
en ell . & todo el dia estara alli
como en thalamo . & entre los ombros
del folgara . ¶ Otrossi dixo de Josep .
¶ Dela bendicion del sennor la tierra dest .
Delas frutas del cielo & del ruçio del auismo
que yaz de yuso . & delos maçanos
del sol & dela luna & dela cabeça delos montes
antigos . & delas fructas delos collados
durables . & delas semeianças dela tierra .
ell abondo del . ¶ La bendicion daquel que parescio
en la mata ardient . uenga sobre la cabeça
de Josep & sobre la cabeça del Nazareo
entre sus hermanos . ¶ La fermosura tal
como de Thoro primerizo . fascas primero
nascudo . ¶ Los cuernos del . tales como
de vnicornio . con ellos esparzera las yentes
fasta cabo delos terminos dela tierra . ¶ Estas
son las muchedumbres delos bienes
de effraym . ¶ ＆ estos los millares delos
de Manasses . ¶ Despues dixo de zabulon .
¶ Alegra te zabulon entu huest . ＆ ysacar
en tus tiendas . ¶ ＆ estos llamaran los
pueblos al mont . & faran y sacrifficios
de Justicia . ¶ Estos beuran la crescient
dela mar como leche . & los thesoros que y
yazen ascusos en las arenas . ¶ Despues
dixo a gad . ¶ Bendicho gad en ell
anchura dela tierra . assi folgara como
Leon . ¶ Tomo el braço & la cabeça . enuio
a su sennor . & que serie ell ensennador condesado
en la su partida . ¶ ＆ este fue con
los principes del pueblo . & fizo las justicias
del sennor . & el su Juyzio con israhel .
¶ Otrossi dixo a dan . ¶ Dan cabdiello de
leon . sera rico de basan . ¶ Otrossi a Neptalin .
¶ Neptalin sera abondado de riquezas
delas cosas . & sera otrossi . ¶ Neptalin sera
abondado de riquezas delas cosas . & sera
otrossi lleno del muy bendito de dios .
heredara de parte del mar de medio dela
tierra & departe de medio dia . ¶ Otrossi
a aser . ¶ Bendito aser ensus fijos . plega
asus hermanos con el . ¶ Tinga su pan
en olio . fierro & cobre guarnimiento de
sus pies . ¶ Tal sera la tu ueiez a ser .
como la tu mancebia . ¶ Non a otro
dios como el dios muy derechero . El
qui see enel cielo te ayude . por el su grand
fecho andan las nuues . ¶ La su morada
suso & los sus braços durables . ell
enemigo & dezir le a el . Quebrantado sey .
