Delas leyes delas penas
aque dizen tal por tal :
Mando que qui matasse omne que moriesse
por ello . ¶ ＆ qui firiesse ell
alma dotro ol fiziesse alguna sennal ;
ques parasse a otra tal por ello .
¶ Aqui diz augustin en la glosa . que por esto
que diz Moysen ell alma dell otro ; que entendamos
la uida dell omne . ¶ ＆ quil feriesse de
guisa quel matasse que diesse alma por alma .
¶ ＆ en los miembros que diesse oio por oio .
Dient por dient . ¶ Crebantadura por
quebrantadura . ¶ Liuor por liuor . ¶ ＆ es aqui
liuor por encardenimiento de ferida . ¶ Quemadura
por quemadura . ¶ Qui matasse ganado
o bestia a otre . o gelo firiesse quel pechasse
otra tal . ¶ ＆ por esto que puso y de ganado
& de bestia . & non de al si non desto & del
omne ; cuenta Maestre .pedro. que dio a entender
quela pena de tal por tal . non es si non delos
tuertos fechos en los cuerpos delas cosas
uiuas sola mientre . ¶ Ca diz quelas otras
cosas pechauan las . quelas uezes tal por tal .
alas uezes lo que ualien por ellas . tanto
por tanto . o dos o tres . o quatro tanto mas ;
por ello alas uezes . ¶ Assi como dizen algunos
quelo solien fazer en los furtos primera
mientre quando començauan los omnes a ffurtar .
¶ Pero que dotra guisa se faze agora la emienda
& la iusticia por los furtos . & non es
sin razon . Ca si por esso non fuesse . & furto
fiziessen pechar por furto . tantos furtos &
tan grandes & tantas nemigas se farien
agora por esta razon . que serien grandes ademas
los dannos que y tomarien las yentes .
＆ cadrien muchos omnes en mesquindad por
ello . ¶ Et por ende los emperadores & los
Reyes & los otros principes que mantienen las
tierras . mesuraron las cosas como deuien
＆ segund que uieron ques mudaron los tiempos
& las costumbres delos omnes . mudaron
ellos las leys . & los fueros si non nunqua
bien se gouernara el mundo dotra guisa .
¶ ＆ los que mas pudiessen aterrarien alos
que menos . ¶ ＆ por esta razon fizieron los
Reys aquesto . Ca non por sus uoluntades njn
por sabor que ouiessen de mudar & renouar
fueros . ¶ Onde esta palabra que traen las
yentes como por fazanna et dizen . ¶ Alla
uan leys o mandan Reys . Bien diz aqui
bien lo quiere entender . ¶ Et uerdad es
que las leyes alla uan o los Reys mandan .
Ca ellos las mudan segund lo que es razon
& derecho ; en castigar los malos por
mantener en justicia & en paz alos buenos .
¶ Mas algunos toman aquella palabra
mandan dotra guisa . & trabaian se de
poner esta otra palabra quieren ; alli o dize
mandan . & dezir alla uan leys o quieren
Reys . ＆ non es assi . Ca si las leys
o los fueros alla fuessen o los Reys quisiessen .
los omnes todos serien buenos .
& las leys & los fueros otrossi todos buenos
& sin toda pena .
