De
Parrasis o calixto . de uirgen en non uirgen .
Daquellos mudamientos que dixiemos
de parrasis de uirgen en
non uirgen . o da casta en non casta .
＆ de non uirgen o non casta emprennada .
＆ de prennada en paridora de fijo . como
quiere que uerdadera mientre sean mudamientos
estos & lo digan assi los sabios .
el ffreyre & maestre iohan ell jngles
que esponen los dichos de Ouidio . Pero dezimos
que non son mudamientos estos que otro esponimiento
ayan mester . njn otra allegoria . Ca
estoria & uerdadera es & cosa natural . & que ueemos
que contesce cada dia en las yentes
por las mugieres . ¶ Daquello al que Calixto
era duenna dela deessa diana . cuenta ell esplanador
que esto assi fue . Que mientre ella andido
uirgen & casta . que dela deessa dela castidad
era uassalla & compannera . ＆ que esto
assi es aun oy . Que el qui buena uida mantiene
et segund la ley de dios biue . que uassallo es
de dios & amigo & compannero . & aun esta
estoria uerdadera es . ¶ ＆ daquello al que dixiemos
ques partiera della . & andaua a caça en
su cabo & la enartara Juppiter dize ell esponedor .
Que en quant ella se trabaiaua de lazrar
& de buenas obras . que uirgo & como uaronil
andaua . Mas que luego ques quiso dar
a folgura como oyestes quelo fizo ella quando
uino ala fuent & al prado en que se echo
diz que esto da a entender . Que quando ell omne anda
uagaroso & non faze nada que mas ayna
uiene a el el diablo quel enarta con malas
obras . que non si faze alguna buena obra .
¶ Onde dize a tal como esto la santa escriptura .
Siempre faz alguna cosa de bien . por
que quando uiniere el diablo que te falle embargado
de al . & non te meta alos sus males &
sus nemigas . ＆ ouidio otrossi enel libro
delas sanidades dell amor aque llaman Ouidio
de remedio amor . & es aqui remedio por
espaciamiento del mal . o por sanidad ; quela
cosa a en que diz assi sobresta razon este uiesso
en latin . ¶ Da uacue menti ; quo teneatur
opus . ¶ Et quiere este uiesso dezir
enel lenguage de castiella desta guisa . Ala
mient uazia . fascas que non esta faziendo
nada & se anda de uagar dal tu alguna
obra en que se detenga . ＆ esta palabra obra
non es dicho si non de bien . Por que quando algo
fiziere ell omne & la su mient en ello
pensare . tanto aura sabor daquello . que el diablo
adur . o en njnguna guisa nol puede
mouer a fazer al njn aun a pensar en ello .
¶ Pues mientra Parrasis o Calixto uirgen
se daua afolgura ; el Rey Juppiter como
era muy sabio uaron de todos los saberes
de que en aquel tiempo se trabaiauan los sabios
delos gentiles . ¶ ＆ eran estonces estos tres
los saberes de que los gentiles usauan mayor
mientre que dotros . ¶ Las naturas delas
cosas . ¶ ＆ las estrellas . ¶ ＆ ell arte magica .
＆ juppiter como diz ouidio quando uio
a calixto cansada & estar se de uagar & sin
guarda . como oymos dezir que se trasfigura
el diablo en figura de angel de luz por engannar
all omne obrando de sus saberes . trasfiguros
& tornos en semeiança de uirgen como
lo era Diana . por que en esta figura fascas
de uirgen . fallo el que enartarie mas ayna
ala uirgen como uirgen a uirgen . ¶ ＆ dize
ell esponedor sobrello . Que esto da a entender
que siempre fue & es & sera . que el qui a otro
quiere engannar . si maestra mientre lo quiere
obrar & fazer ; que se a de affazer con el .
en costumbres . & ensemeiança de uestires
et de todo lo al . & en esta guisa sele faze
all engannador mas de ligero a enartar
all otro . ¶ Sobresto dize aun ell esponedor
otrossi . Que aquel trasfiguramiento &
aquell encantamiento que el Rey juppiter dizen que
fizo en si . & aquel demudamiento en que el uino
et parescio a calixto . que enlos oios de Calixto
le fizo & encanto aella . por que cuydasse
ella . que de tod en todo . que juppiter era diana .
¶ ＆ cierta mientre segund diz otrossi
ell esponedor . fue esta jnffant calixto muy
fermosa duenna . & uirgen . & que uino otrossi
juppiter a ella uestido muy noble ment
segund quelo estaua calixto & segund la costumbre
daquella tierra . ＆ fincando con ella . que
se affizieron una a otra tanto que non cato calixto
al . si non quando la auie forçada juppiter
et salio ende ella prennada . & pario a aquel
arcas que uos dixiemos que fuera Rey de
arcadia . ¶ ＆ pero toda la uerguença & affruenta
& desonrra que calixto y ouo miedo
de auer ; nunqua su parto que tenie enel uientre
quiso matar .
