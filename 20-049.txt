Delas leyes delas guardas del seteno anno . & dell
anno jubileo . & las franquezas del :
Despues desto departio les aun
entrel sabbado dela sedmana . &
el sabbado del seteno anno . ＆
como les mandaua guardar el sabbado
que es el seteno dia dela sedmana . que
non fiziessen enel njnguna cosa . njn en lauor
de tierra njn en otro menester njnguno .
¶ ＆ otrossi el seteno anno quel guardassen
dela guisa que oyredes aqui . ¶ Lo primero
que non labrassen por pan njn por uino
njn por cosa njnguna que se en la tierra criasse .
¶ Mas dixo les assi que en fazer casas
et en reffazer las & enlas otras cosas
tales & enlos otros mesteres que non les
uedaua de non labrar en aquell anno fueras
ende en los dias delos sabbados delas
sedmanas que mando guardar siempre
duna manera en todo tiempo & en todo
anno . ¶ ＆ assi les mando despues que
guardassen otrossi siempre de cada .La. annos
el postrimero por que uos dixiemos que parassedes
mientes como les alargaua
la manera del sabbado . ¶ Ca segund esto
auedes agora queles mando guardar sabbado
destas tres maneras . ¶ Sabbado de
dias . ¶ Sabbado de annos . ¶ Sabbado
de sedmanas de annos . ¶ Sabbado de dias .
el seteno dia dela sedmana . ¶ Sabbado de
annos el seteno anno de cada siet annos .
¶ Sabbado de sedmanas de annos . el postrimero
de cada .La. annos . ＆ este sabbado es de
sedmana de siet sedmanas de annos por
quelo contedes & fallaredes que uiene siempre este
sabbado de sedmanas a cabo de siet sedmanas
de annos . ¶ ＆ si alguno bien lo quisiere
contar . en siet sedmanas de annos a .vij. vij.
annos en la sedmana . como a enla sedmana
siet dias . fallara y .xlix. annos cabalmientre .
& el que uiene adelant es el .Lo. anno
& aquell anno mando dios que fuesse el Jubileo .
¶ Pero estos tres sabbados an estos
nombres sennados . ¶ Al primero dizen
sabbado sin otro departimiento . ¶ Al segundo
llaman el seteno anno . ¶ Al tercero sabbado
anno Jubileo . ＆ a este anno Jubileo dixieron
otrossi sobresto ; estos tres nombres . anno
de soltura . & de comienço de alegria . Anno
de soltura le llamaron ; por que enel se soltauan
todas las cosas uendudas & empennadas
& arrendadas o por qual quier manera
que fuessen mal paradas & enagenadas alos
que fueran sus sennores . ＆ tornauan se a essos
sus sennores primeros como uos contamos
ya . ¶ Ca les dixo assi nuestro sennor alos fijos
de israhel . segund cuenta la glosa . Que de todas
las otras cosas que ouiessen querie el que fuessen
ellos sennores . mas dela tierra agena non
assi . fueras ende por estos estaios delos annos
jubileos como es dicho . ca la tierra
suya era del . ＆ todos los presos eran sueltos
aquell anno . & los sieruos . quitos . ¶ Jubileo
quiere otrossi dezir tanto como comienço por
que en aquell anno se començaua siempre la ochaua
sedmana . & el cuento delos annos de fastall
otro jubileo . ¶ Anno de alegria le dixieron .
por que a este anno mando dios fazer
mucha onrra . ＆ dio enel muchas franquezas
alos ebreos & a todos quantos entrellos
biuien . & aun alas animalias . ca les
mando queles dexassen que andidiessen sueltas
como oyestes quelo mandara fazer en
el seteno anno . ＆ que fiziessen en el los omnes
todo lo que uos dixiemos que mandara
fazer en los setenos annos . & demas estas
otras alegrias et bienes & mercedes
que uos contaremos .
