Del linage
de Dardano el primero Rey de Troya .
Por nos non detener mucho en la
cuenta deste Dardano . dezimos
uos assi del su linage de luego
delos primeros & mas altos omnes
del mundo . assi como uiene por linna fastal
Rey Juppiter que fue el mas alto Rey
de todos & mas noble & mas poderoso .
¶ El Rey Juppiter assi como cuenta el libro
delas generationes delos gentiles . &
Ouidio enel libro delos dias faustos .
ouo a electra fija de athlant Rey delas
espannas & de Maia fija de mercurio .
＆ fizo en ella a este Rey Dardano .
¶ Este Dardano fizo a erictonio que
fue otrossi Rey empos el . ¶ Este Herictonio
fizo otrossi dend adelant su
linage dond uinieron otros Reys que
regnaron . assi como lo auredes adelant
en esta estoria en sus logares . ¶ Esta
puebla fue fecha . como dixiemos . andados
del cabdellado de moysen treynta
& tres annos . ¶ ＆ regnauan estonces
estos Reys en sus regnos . ¶ Amintes
en assiria . ¶ Et chireo en sicionia .
¶ Stenelo en argos . ¶ Herictonio
en athenas . ¶ Ramesses el que ouo nombre
Egipto . enel regno de Egipto .
