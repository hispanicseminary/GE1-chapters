Delo que departen
de Balaam los sabios & como fablo ell angel & fue su carrera yl recibio el Rey Balaac :
Dize otrossi
DJze otrossi alli
gregorio que Balaam . adeuino era
delos demonios . ＆ que por su mester
& su arte magica fascas de encantar
que sabie & lo traya por alli ; connoscie el
dantes muchas uezes las cosas que auien
de uenir . ¶ ＆ desto se trabaiaua Balaam
& esto yua a dezir asus amigos los de Madian
& al Rey Balaac por Ruego dellos . ＆
dixol ell asna otra uez segund cuenta la biblia
¶ ＆ non so yo la tu asna en que tu sueles andar
fastal dia de oy . Di me quando te fiz
yo otra tal . que cayesse contigo como agora ;
Dixo Balaam nunqua . ＆ alli se marauillo ya
el mucho . de fablar como omne ell animalia .
que njn fablara nunqua njn le dios natura
de poder fablar . ＆ espantos & ouo grand
miedo de tamanna marauilla como aquella
segund dize Josepho . ¶ ＆ cuenta aqui la biblia .
que aquell ora luego abrio nuestro sennor
los oios a balaam & uio el . el angel como
estaua en la carrera delant con su espada
sacada en la mano . ＆ echos luego en
tierra a priezes & aorol . ¶ ＆ dixol ell angel
estonces . Por que fieres tu bestia tantas uezes
& la dannas assi . ＆ tuya es la culpa por
que ella cayo contigo . & non suya . ¶ ＆ sobresto
aun dixo assi segund cuentan Moysen &
Jheronimo enel xxijo . Capitulo . del Numero
Esta bestia mas de algo te a fecho que tu non
cuydas njn sabes . ＆ cayo por estoruar te desta
carrera mala que tu yuas . & que es contralla
alo que yo quiero . ＆ si non fuesse por esta bestia
ques desuio contigo del camino & se arredro
de mi . matara yo ati . & a ella dexara
a uida . ¶ Quando balaam oyo esto quel
ell angel dixo ; Respusol assi . Erre en lo
que fiz . ＆ non cuydaua que te pesaua & me estoruaries .
Mas agora si te non plaze que
uaya esta carrera . tornar me e . ¶ Dixol
ell angel non quiero que te tornes . & mando
que uayas con ellos . mas guardate que non
digas njnguna cosa si non lo que te yo mandare
¶ Conortos estonces Balaam por
estas palabras quel dixo el angel . teniendo
por ello . que non auie aun muy sannudo a
dios . ca yua ya entendiendo que esta razon
de dios era ; & non dotro spiritu . ＆ fuesse con
los messaieros por al Rey Balaac ¶ Balaac .
pues que oyo como uinie Balaam
propheta a ell . plogol mucho cuydando que
uinie enel ; lo que el querie . ＆ salie a el a recebir
le bien ala frontera de madian . a una
cibdad que yaze segund cuenta Maestre pedro
en cabo delos terminos de Moab . & es bien
en cabo de tierra de arnon ¶ ＆ dizen Joseffo
& Maestre pedro quel recibio mucho onrrada
mientre . ＆ diol de luego sus dones &
sus aabtezas . ¶ Desi dixol assi . yo
enuie mios mandaderos por ti que te dixiessen
como te queria yo . & que uiniesses ami
＆ por que non ueniste luego que telo dixieron ;
o cuedas que non te podria yo galardonar
la tu uenida ; ¶ Respondio Balaam al
Rey Euas me aqui . Mas que cuedas tu que
puedo yo fablar al si non lo que dios quisiere ;
¶ Empos estas palabras tomol
Balaac & uinieron se en uno . a una cibdad
que era la postrimera de todo su regno
daquel Rey Balaac .
