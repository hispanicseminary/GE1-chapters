Dela merçed que fiziessen
los Ricos alos pobres . & los mayores
& los poderosos alos menores & alos
flacos :
Desi assi como cuentan la biblia
en este logar dio les estas leys
queles non auie dadas . Que quando cogiessen
su pan . mando les que non
lo segassen fasta en tierra njn appannassen las
espigas ques cayessen njn los sennores njn los
omnes . Nin reuuscassen las uinnas pues quelas
ouiessen uendimiadas . njn tomassen la granoia
que se caye al uendimiar . ¶ Por que fallassen
los pobres paia & espigas enlos rastroios .
& la reuusca en las uinnas de que cogiessen
con que passassen & dond uisquiessen si mas non
algunos dias . ＆ desto non les puso otra pena
mas quelo fiziessen de su bondad & por su
mesura ca merced era & elmosna . ¶ ＆ la merced
& la elmosna assi como diz la santa escriptura ;
non se deuen fazer apremia . si non dar cada uno
de su buena uoluntad & de su grado lo que quisiere
fazer . por que qual fiziere tal tomara . ＆ por
esto les dixo en cabo desta razon . que el era dios .
¶ Desi maguer queles auie dicho esto en los
x. mandados . dixo les assi aqui de cabo por affirmar
gelo mas . & que seles non oluidasse .
¶ Que njn furtassen . ¶ Nin mentiessen . ¶ Nin engannassen .
¶ Njn se periurassen por el su nombre .
¶ Desi mando que non se acolonnassen a tuerto
njn se achacasse njnguno a su uezino . ¶ Nil
apremiasse por fuerça que ouiesse sobrel . ¶ Nin
retouiesse njnguno all obrero su iornal fasta
otro dia . ¶ Nin dixiesse mal al sordo por
quelo non oye . ¶ Nin atrauessasse al ciego
njnguna cosa en la carrera en que estropeçasse .
o se feriesse por uentura por quelo non ueye .
＆ catasse a su sennor dios en tod esto . ca todo
lo el oye & ueye . ¶ Desi que njn fiziessen tuerto
njl iudgassen . ＆ touiessen a derecho tan
bien al pobre como al Rico . ¶ Nin dixiessen
mal de otre . ¶ Nin fuessen murmuriadores
njn dixmeros enel pueblo . Nin dezidores
de nemiga . njn berbadanos & boluedores
de mal njn apponedores de falsedad . Nin
estidiesse njnguno contra sangre de su uezino .
¶ Sobreste logar contra la sangre del
uezino njn parar se otrossi contra ella . departen
agustin & esiodoro en la glosa . Que esto
es quando alguno non puede buscar por si mal
a su uezino & busca uando con quien se pare .
por que gele pueda uuscar . & uieda aqui nuestro
sennor ; quelo non faga . ¶ Desi diz la biblia
adelant que non quisiesse njnguno en su coraçon
mal a su hermano . mas que publica mientre
le dixiesse lo quel querie dezir . yl reprehendiesse
que non ouiesse peccado dend . ¶ Njn
se quisiesse uengar daquello en que serie peccado
contra su alma . ¶ Nil uiniesse emiende
del tuerto que sus cibdadanos le fiziessen .
¶ ＆ que amasse cada uno asu amigo assi
como assi mismo . ¶ Pues queles ouo castigado
pora entre si & sus uezinos & los estrannos
que morassen entrellos ; dioles otros
castigos pora entre fechos de sus cosas . Agora
dezir uos emos como .
