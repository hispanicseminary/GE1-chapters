De como ouo aquel adeuino Balaam mandado de dios de como fiziesse en aquel fecho :
Balaam leuantos
mannana & dixo alos mandaderos .
Jd uuestra carrera pora uuestra
tierra . ca dios me uedo que non fuesse
con busco contra aquel pueblo . Onde
entiendo que esto cosa es que uiene por el . & el
lo quiere & lo faze . ¶ Ellos tornaron se luego
poral Rey Balaac . & dixieron le las
razones de balaam . & como non quisiera
uenir con ellos . ¶ El Rey enuio de cabo
a el . menssageros muchos mas que antes
& omnes mas onrrados & de mayor guisa
otrossi con mas dones mayores . ¶ ＆ estos
uinieron a el & dixieron le assi por mandado
del Rey . El Rey Balaac fijo de Sephor
te enuia dezir connusco que uayas
a el & non te tardes & maldizras a
aquel pueblo & onrrar te a el mucho por
ello . & dar te a quanto quisieres por ende
ca pora tod esto esta guisado . ¶ Respuso
los Balaam & dixo . Si el Rey Balaac
me diesse su casa llena de plata
& de oro . yo non podria mudar la palabra
de mio dios . pora dezir mas nin
menos de quanto digo . ¶ Aqui razonan
las estorias . que por que eran aquellos mandaderos
delos onrrados omnes de Madian
& los connoscie Balaam & los non podie
assi echar en denuedo . ca eran sus amigos ;
quese metio a conseiar los & queles dixo
assi . Non uos puedo al fazer si non como
uos e dicho . mas conseiar uos ya bien
si fazer lo quisiessedes . & uos dezid
lo a aquellos por quien sodes aqui & aued
lo con ellos . yo entiendo que dios ama mucho
a aqueste pueblo por que me uos uenides
Rogar quel uaya yo a maldezir .
& esto dicho lo e ya . & tener lo ya por
buen seso que non desamassedes a aquella
yente . & uos guardassedes por esta razon
de yr contra ella njn buscar les njngun
mal . ¶ Mas pero segund cuenta Joseffo .
aun sobrest les dixo . mesuro que bien
serie & razon de dar otra respuesta a
mandaderos de Rey . & a omnes tan onrrados
como aquellos eran . demas muy sus
amigos todos los de Madian . ＆ por que
uiessen ellos quelo auie el acoraçon & ques
trabaiaua dello . asmo de demandar lo
otra uez a dios . ＆ dixo a ellos assi segund
cuenta Josepho . Ruego uos que
finquedes esta noche aqui & sabre yo otra
uez mas de nuestro sennor & uere quem dira
de cabo . & segund lo que respusiere faremos
assi . ¶ Ellos fincaron alli a estas palabras .
＆ nuestro sennor uino essa noche a balaam
por prouar le que farie el segund cuenta Josepho .
＆ dixol assi de como dizen Moysen
& jheronimo en la biblia . Si estos
omnes te uinieren llamar que uayas con
ellos . Leuantat & ue con ellos . pero que fagas
lo que te yo mandare & non al . ¶ ＆
segund departen los esponedores dela
estoria nuestro sennor diziel esto por prouar
le . ＆ por uentura non lo entendie Balaam
¶ Balaam otrossi non metio mientes en aquello
comol dizie nuestro sennor esto segund
diz maestre pedro por prouar le que farie
ell y .
