De como fizo Balaam con Balaac
& mando nuestro sennor a Balaam como fiziesse :
Balaam
pues que cato & uio la çaguera
del pueblo delos ebreos . dixo
a Balaac assi como cuentan
Moysen & Jheronimo enel xxiijo . capitulo del
libro Numero . faz me aqui siete altares .
& manda a dozir siete toros & siete carneros .
¶ Pues que el Rey fizo complir lo que
balaam demandaua . tomaron amos un
uezerro & un carnero & pusieron los en
uno . sobre uno daquellos altares . ¶ ＆
desque el sacrifficio fue encendudo & ardie
ya . Dixo Balaam a Balaac . esta tu agora
un poco cerca este tu sacrifficio . & atiende
aqui fasta que yo uenga . ＆ yre yo &
uere si uerna el sennor ami . por fablar
me deste fecho & como quier que faga yo
del . ＆ de como me el dixiere & me mandare .
assi lo dire yo ati todo . ¶ Balaac
finco alli comol dixo Balaam . Et
fue luego Balaam & appartos & fizo su
oration a dios en aquel llano . ＆ nuestro sennor
uino a el . & fablol balaam & dixol . ¶ Siete
altares alçe . & pus enell un altar un
bezerro & un cordero pora fazer sacrifficio .
& encendi los & arden . & contol tod el
sacrifficio . & como dixiera al Rey Balaac
quel atendiesse alli & quel mandasse el como
fiziesse dalli adelant . ¶ Respusol essa
ora nuestro sennor & dixol . Tornat a Balaac .
＆ desquel esto dixo mandol & mostrol como dixiesse
& se razonasse antel . ¶ Balaam
pues que oyo de nuestro sennor como se razonasse .
fue alegre en quanto sabie como auie
de fazer . ＆ tornos luego essora a Balaac .
& fallol estando cerca su sacrifficio
comol el mandara . ＆ estauan y con el . todos
los principes de Moab . Alli començo Balaam
ante todos su razon qual nuestro sennor
la pusiera en la su lengua de Balaam .
& dixo assi . ¶ Balaac Rey de Moab me
aduxo aqui de aran delos montes de orient .
& dixo me estas palabras . Veyn
& maldi al pueblo de Jacob . Apressura
te & descomulga a israhel . Mas como maldizre
yo al que dios non maldixo ; o como
descomulgare al que dios non descomulga ;
¶ Vere yo el pueblo de israhel de somo
delas pennas de arnon . como me subio
alla Balaac pora ueer lo . & de somo
delos collados le mesurare . Mas que
pro tiene esto a balaac ; ca este es el pueblo
que morara solo sennero entre las yentes .
& sera sennor de si ca non podran con el .
ca tan grand sera que non aura cuenta . ¶ Ca
si quisieremos fablar dela muchedumbre
dell . qual serie el que pudiesse contar el
pueblo de Jacob ; njn saber la cuenta del linnage
de israhel ; ¶ Pueblo bien auenturado
son los de israhel . a quien dara dios abondo
de muchos bienes yl ayudara en todas
cosas . de guisa que non sera linage de omnes
a que este pueblo non judgue . & non tenga
dios los fechos dellos por muy buenos
& quitos de toda maldad . ¶ Bien auenturada
tan grand huest que dun padre salio .
＆ de marauillar es . como acuerdan
todos en uno . & se abienen tan bien . ＆
aun estos que entraran en tierra de Cananea
pocos son . segund seran adelante . Ca tanto
crescra la muchedumbre deste linage . que
ensancharan & amuchiguados seran & enllenaran
las yslas & todas las tierras .
¶ ＆ seran tantos que non auran cuenta . como
la non an las estrellas . njn les darie
cuenta otrossi non el que contarie las estrellas
& sabe los nombres dellas . ＆ lidiaran
& ayudar los a dios . & dar les a poder
et uençran & metran so el su sennorio . los
fijos de sus enemigos que contra ellos se
leuantaren . Muera la mi alma la muerte
destos justos . & tal cabo faga yo como ellos .
