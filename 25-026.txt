Del linage
deste Danao :
El linage deste Rey Danao de
quien nos fablamos en el libro
dante deste que fuera a argos
yl recibiera enel regno Stenelo
que era Rey dend . se comiença enel
Rey juppiter . ¶ ＆ dezimos que todos aquellos
omnes . & duennas & dioses & deessas que delos
gentiles sean . cuyos linages quisieremos
departir & contar en esta estoria . ＆ enel
Rey juppiter los començaremos . que dend a
arriba non nos sea demandada generation
njnguna . ¶ Pues departimos assi sobrel
linage de Danao . que segund los gentiles
el primero omne que nascio delos elementos
ouo nombre demogergon . ¶ Aquel
demogergon fizo a Orion . ¶ Orion a
Celio . ¶ Celio a Saturno . ¶ Saturno a Juppiter .
¶ El Rey juppiter fizo en yo fija del
Rey ynaco de argos al Rey ephao . ¶ El
rey epapho . al Rey Belo al que dixieron
prisco . ＆ es prisco en latin tanto como antigo
enel lenguage de Castiella . Onde este
nombre belo prisco tanto es como belo
ell antigo . ¶ aquel belo ell antigo fizo a
Danao . & a Ogisto . ¶ Danao ala Reyna
ypermestra . ¶ Ogisto al Rey lino . ¶ Onde
uiene agora esta razon quanto es en natura
dellos de seer naturales & heredar .
Que epapho su auuelo heredo en grecia &
en asia . & en egipto . ¶ ＆ Belo prisco regno
otrossi en asia . en Babilonna . o el Rey
Nino hermano de Danao & de egisto . regno
como auemos ya contado .
