Delas cibdades que fueron
dadas pora deffender se y los que cayen
en omeziello fecho por occasion :
De todas aquellas . quarenta & ocho cibdades
delos de leui . mando nuestro
sennor a Moysen appartar las
seys . las tres en Canaan Et
las tres allend el jordan . ¶ ＆ franqueo las
pora los que firiessen o matassen omne por occasion
& sin su grado . a ques acogiessen
et fuessen y amparados que njnguno non
les fiziesse mal . fasta que estidiessen alos
querellosos a derecho . antel conceio & fuesse
oyda & judgada la su razon . ¶ Et esto
que fuesse tan bien pora los agenos dotra
ley que morassen entrellos & pora los
que acaesciessen y de agenas tierras . que firiessen
otrossi o matassen omne non lo queriendo
fazer . como pora los ebreos que morauan
enel logar . ¶ ＆ dixo les nuestro sennor alli
luego sus leys . delas muertes que por occasion
acaesciessen .
