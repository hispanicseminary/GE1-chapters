Dela quarta fiesta .
La quarta fiesta era la cinquaesma .
＆ dixieron le los ebreos
a sartha & los griegos pentecoste
que quiere dezir segund el lenguage
de castiella tanto como cinco uezes
diez dias que son cinquaenta . ＆ esta fiesta
de cinquaesma les mando nuestro sennor fazer
en remenbrança dela ley queles dio enel mont
sinay . como auedes oydo enell exodo
& enel leuitico . ＆ pusieron le este nombre
pentecoste de cinquaenta por que tantos dias
ouo del dia que ellos salieron de egipto
a cuya salida dixiemos que fazien la fiesta
de sancinnos . fasta aquel dia que nuestro
sennor les dio la ley . ¶ ＆ dixieron le a esta
fiesta otrossi . la fiesta delas sedmanas
segund cuentan unos . por que auie siete
sedmanas en aquellos cinquaenta dias .
pero con el dia dela fiesta de cinquaesma
que entre en la cuenta . ¶ Otrossi le dizien
aun la fiesta delas cosas nueuas . por
que offrescien estonces dos panes que auie
en cada uno sennas medidas de farina
ala medida que llamauan assario en ebraygo .
¶ ＆ diz Josepho que eran estos panes liebdos .
& que por esso non los ponien sobrell altar . ¶ ＆ offrescien
otrossi dos corderos con ellos . & eran pora
comer los sacerdotes solos con aquellos panes .
＆ deste sacrifficio non auie a ffincar njnguna
cosa pora otro dia .
