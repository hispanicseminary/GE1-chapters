Delas
leys delas muertes delos omnes segund el uieio testamento :
Omne que a otro
omne firiere queriendol matar .
muera el por ello . ＆ sil feriere
por occasion . & esto es quelo non
quiera fer yl el matare sin su grado . yr
se a a una delas seys çibdades que seran las
tres allend el Jordan & las tres aquend como
estades agora o guaresca quel non maten
los parientes del muerto . ¶ ＆ estas
seys cibdades do yo do se deffiendan & sean
seguros los que ental occasion de omeziello
de muerte cayeren sin su grado . ¶ ＆ alli
este al qui esto acaesciere . fasta quelos alcaldes
daquella cibdad o estidiere le fagan perdonar
assus enemigos . o fasta que muera
el sacerdoth mayor de todos los otros .
¶ Ca do yo por Ley que tod aquel que a otro matare
desta guisa ; que sea perdonado quando el
mayor sacerdot de israhel muriere . ＆ que aquel
matador tal que se torne seguro assu logar .
et alo suyo . ＆ deffiendo que njnguno nol faga
njngun mal por aquella occasion en que cayo
el sin su grado . ¶ Mas si por uentura alguno
matare a otro de su Ley por su grado .
o quier que fuxiere . & aun si quier que se llegue
& se apegue al mio altar & se abrace
con el por se deffender alli . que nol uala . &
tiren le dend & muera por ello . ¶ ＆ segund
esta Ley fallamos assi & Leemos
que fizieron a Joab . quando mato a absalon .
como uos contaremos adelante enel libro
delos Reyes de Juda . ＆ segund dize Maestre
.Pedro. & otros que acuerdan con el sobresta
razon en logar daquellas seys çibdades .
auemos nos los xpistianos agora
las eglesias . si non que son aun de mayor
franqueza . & dieron gela los Reys & los
prelados segund la nueua Ley que es de mayor
piedad quela uieia en muchas cosas .
Ca maguer que ell omne mate a otro de
su grado . & se uuia meter en la eglesia .
non a a seer
non a a seer sacado ende por fuerça . ＆ diz
que assi deue seer por toda culpa de cada una
de todas las otras cosas por ques alli
metiere .
