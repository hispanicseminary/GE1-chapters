De como fue fecha la parriella pora sobrell altar :
Empos esto
mandol que fiziesse una parriella fecha
a manera de red . & quela colgasse
de parte de dentro daquellas cadenas
que colgauan daquellas sortijas delos cantales del
altar dela pared de fuera como es dicho . & descendiesse
la parriella fasta medio dell altar .
pora poner en ella todas las carnes que auien
a seer quemadas pora fazer buen olor a dios .
et subrie el fuego dell ara dell altar que estaua
de yuso . & entrarie por los forados o aberturas
dela pariella & passarie suso & quemarie
las carnes & consumir las ye como fue despues .
＆ el buen olor yua a dios . ＆ los cantos
del altar a de fuera & las sortijas & las
cadenas & la parriella . todo era de arambre .
＆ mandol que fiziesse otrossi otras quatro sortijas
en los cantos dell altar . çerca fondon
delas partes delos costados . & dos de cada parte .
& que fiziesse dos uaras de setin . & quelas cubriesse
de foias de arambre pora meter por aquellas
sortijas de fondon dell altar pora leuar
le en ellas poro andidiessen .
