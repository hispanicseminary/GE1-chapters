De como fazie el rey Darcon de egipto mal
su fazienda yl castigaua el su alguazil & nol podie sacar dello :
Desque
touo Darcon su regno
en paz . & uio como nol
daua njngun Rey uezino
njn otro . contienda njnguna .
fuesse dexando de buenas
costumbres & trabaiosse
en pleyto de mugeres & en iuegos
& en aquellas alegrias a que llaman en ell arauigo
annazehas . & non tenien puerta a Joglarez .
njn a Joglaressas . njn a soldaderas
& uedauan la alos adelantados & alos alguaziles
& alas cauallerias . ¶ ＆ estando
en estos Juegos non querie caualgar a fazer
algo . njn ueer njngunas cosas de fazienda
del regno . ¶ ＆ alas uezes entraua a el
Tenderez aquell adelantado & mayor delos
alguaziles . & fablaual en fecho de sus juegos
& el Rey oye gelo & pesaual dello . ＆
alas uezes dizie gelo & non se querie emendar
ende . ¶ ＆ ell alguazil otrossi nol
querie dezir nada . ¶ Alas uezes otrossi
tantol pesaua del grand uso que auie daquella
uanidad & liuiandad que gelo auie a
dezir de cabo & el nol querie oyr & aun si
gelo oye nol querie responder . ¶ Pero ell
aguazil con lealtad . desengannaual muchas
uezes & conseiaual lo meior . mas
el nol querie creer . ¶ Tanto que ouieron
los omnes a fablar mucho en este fecho
& quexauan se mucho unos a otros . ¶ Mas
maguer que el Rey non paraua mientes
en el regno ell aguazil guiauan & manteniel
en justicia & en paz quanto el podie .
& por esto non auien aun los omnes tanto por
que affrontar al Rey . ¶ El Rey en tod esto
espendie sus aueres & las rentas del regno .
& gastaua las en Juegos & en Jogadores
& en alegrias & en Joglares . & en renunciadores
que dizien auenimientos & renunceos
uanos . & de fabliellas de uanidades .
que non tenien pro ael njn amantenimiento
del regno . ca njn eran buenas estorias
njn fechos de dios njn de naturas
njn de grandes omnes . ¶ Pero a estos fazie
el sus franquezas . & en esto se gastauan
los aueres dela tierra . ¶ ＆ fincauan los
caualleros sin soldada & los sabios sin
oration & sin ell officio que auien de fazer
al Rey & alos pueblos & alos dioses .
¶ ＆ aun nol cumplien las rentas a
esto . & ouo de meter mano alos aueres
antigos . & saco Thesoros de sus auuelos .
& gasto lo todo en esto que auemos dicho
et en otras cosas que nol estauan bien . ¶ ＆
ouieron se aquexar los omnes buenos sobresto .
& descobrir se a ello & a pensar comol
tolliessen el regno . ＆ uuscaron delos
linages delos Reys aquien pusiessen en
su logar . & non fallaron quien fuesse guisado
pora ello . & ouo de fincar por esto . ¶ Ell
alguazil fablaua con el toda uia . & castigaual
& conseiaual . tanto quel ouo de otorgar
un dia que se quitarie daquel mal seso .
＆ touo gelo ell alguazil en grand merced
& dixol . ¶ Sennor uos tenedes uno delos
mas grandes logares del mundo & mas
ayna podran los omnes trauar en uos
que non fazedes bien . que non faran en menor
de uos .
